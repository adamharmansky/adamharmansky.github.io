\center
# Vojtech Mihálik - Starý album       

\vspace{1cm}

Ozaj sú všetky mŕtve?

Všetky do jednej.

Aj stará mať?

Už na cmiteri býva.

A táto čierna?

Páči sa ti?

Hej.

Tiež leží v hrobe.

Ale veď je živá!

To sa ti zdá, má oči živé od lásky.

Čo je to láska, deduško?

Nik nevie.

A ozaj žili tieto staré obrázky?

Žili, no boli tu len na návšteve.

A ty si lásku poznal?

Ťažká odpoveď.

Áno, či nie?

Ach, nechaj staré bôle!

Viem, ktorú z nich si ľúbil, aj ti poviem hneď.

Ktorú, ty huncút?

Tú, čo skrývaš v stole.
